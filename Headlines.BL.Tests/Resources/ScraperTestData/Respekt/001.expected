{
	"IsSuccess": true,
	"IsPaywalled": false,
	"Title": "Česko vyvezlo za dvanáct měsíců na Ukrajinu zbraně za 40 miliard korun",
	"Author": "Jaroslav Spurný, Andrea Procházková",
	"Paragraphs": [
		"Souhrn: Vnitropolitický odbor administrativy nově zvoleného prezidenta povede politolog Tomáš Lebeda",
		"Ve středu vpodvečer to oznámil ve Varšavě po zasedání států tzv. Bukurešťské devítky (B9, sdružující země střední a východní Evropy) premiér Petr Fiala a o den později to na speciálně svolané tiskovce stvrdila ministryně obrany Jana Černochová. Česko vyvezlo za dvanáct měsíců na Ukrajinu zbraně za čtyřicet miliard korun (30 miliard z toho jde na účet soukromých tuzemských zbrojařů, kteří dostanou za zakázky zaplaceno z půjček Ukrajině). A podle informací Respektu jsou už napevno domluveny další kontrakty tuzemského obranného průmyslu s ukrajinskými firmami či armádou za dalších zhruba třicet miliard korun.",
		"Fiala upřesnil, které zbraně v posledních dvanácti měsících odešly na Ukrajinu jak ze skladů armády, tak od tuzemských soukromých zbrojařských firem. „Dodali ukrajinské armádě 89 tanků, 226 bojových a obrněných vozidel nebo 38 houfnic. Šest protiletadlových systémů, čtyři vrtulníky, 33 salvových raketometů a více než 1,5 milionu kusů munice,“ řekl v Polsku premiér.",
		"Ministryně Černochová pak sdělila, že jen z armádních zásob odešlo na Ukrajinu 38 tanků, 55 bojových vozidel pěchoty, čtyři kusy letecké techniky (vrtulníky) a 13 samohybných kanónových houfnic, pět průzkumných chemických vozidel, 47 automobilů, 27 518 nábojů pro dělostřelectvo, 12 raketometů, 4900 raket pro raketomety, 8022 pancéřovek, 128 minometů a další, především ruční palné zbraně. Podle Karla Řehky absolvovalo v Česku výcvik přes 600 ukrajinských příslušníků mechanizovaného praporu a desítky zdravotníků, ženistů a specialistů chemického vojska.",
		"Vládní dodávky, tedy ty, které šly ze zásob ministerstva obrany, tvoří desetimiliardový podíl na celkové čtyřicetimiliardové sumě. Podle Černochové byly dodávky ze skladů armády konzultovány vždy s náčelníky Generálního štábu (nejprve Alešem Opatou, pak Karlem Řehkou), aby neohrozily základní obranné kapacity české armády. „Potvrzuji, že každý kus, dodaný na Ukrajinu ze zásob armády jsem osobně podepsal a vždy jsem zvažoval, nakolik ho můžeme postrádat,“ říká Řehka.",
		"Finanční náhrada za „státní“ zbraně odeslané na Ukrajinu začala přicházet z obranných fondů Evropské unie. Zatím pět milionů euro, ale EU se zavázala, že v dalších letech pošle za už dokončené státní dodávky v přepočtu dvě miliardy korun. V rámci obranných jednání s USA obdrželo ministerstvo obrany tento týden dvě stě milionů dolarů jako náhradu za české zbrojní dary Ukrajině. Od USA obdrží česká armáda i náhradu za vrtulníky ruské výroby, které darovala ukrajinské armádě - americké víceúčelové helikoptéry by měly přijít letos. A jak známo, letos by měla česká armáda dostat i německou náhradu za českou dodávku tanků na Ukrajinu, čtrnáct starších tanků Leopard.",
		"Česká vojenská pomoc Ukrajině bude nadále pokračovat, vláda schválila tento týden další dodávku, politici zatím neupřesnili, co bude obsahovat. Na středečním jednání Bukurešťské devítky s americkým prezidentem Joem Bidenem hovořili politici o dalším posilování východního křídla NATO. Ale ani v tomto případě zatím nepadly konkrétní návrhy, zájem o další zřízení základen NATO na svém území mají všechny země sousedící s Ukrajinou. Jaroslav Spurný",
		"Petr Pavel dopoledne navštívil Českou Kamenici na Děčínsku v rámci pokračující návštěvy Ústecka, které patří mezi ty kraje, které ovládl jeho soupeř Andrej Babiš. „Nejsem tu poprvé ani naposledy,“ řekl na náměstí v České Kamenici za přítomnosti stovky lidí. Provoz vlaků na koridoru mezi Prahou a Berounem byl na více než čtyři hodiny zastaven kvůli poškození trakčního vedení. Ukrajinci se před výročím války chystají na další útoky a posilují bezpečností opatření kolem Kyjeva, Chersonu a Charkova, které Rusové pravidelně odstřelují. Francie se potýká s nejhorším zimním suchem za desítky let, obyvatelé měst v oblasti Var nesmějí napouštět bazény nebo umývat auta. Policie našla po čtyřech dnech pátrání šestnáctiletého pohřešovaného chlapce z Kroměříže, je v pořádku. Vnitropolitický odbor administrativy nově zvoleného prezidenta povede politolog Tomáš Lebeda. Počet obětí zemětřesení v Turecku a Sýrii stoupl na téměř padesát tisíc. Britové se potýkají s nedostatkem zeleniny, obchody omezily množství, které si mohou zákazníci koupit. Maloobchodní řetězce Lidl a Kaufland začaly na vybraných pobočkách vykupovat PET lahve a plechovky. Zákazníci dostanou za vrácené obaly slevový kupon, který ale nebude platit na veškerý sortiment. Nejvyšší státní zastupitelství zrušilo stíhání dvou z osmi obviněných v kauze údajných machinací s městskými byty v Brně-středu; mezi obviněnými už není bývalý pracovník správy nemovitostí v brně-středu Radim Suchánek. Zemětřesení o síle 6,8 zasáhlo východ Tádžikistánu. Aktivisté natřeli ulici před ruskou ambasádou v Londýně barvami ukrajinské vlajky. Ve Vídni začalo dvoudenní zimní zasedání OBSE. Bývalý premiér a předseda sociální demokracie Jiří Paroubek založil levicový spolek Nespokojení, se kterým chce kandidovat do Evropského parlamentu a možná i krajských voleb.",
	],
	"Tags": []
}