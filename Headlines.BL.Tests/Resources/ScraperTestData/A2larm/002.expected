{
	"IsSuccess": true,
	"IsPaywalled": false,
	"Title": "První den soudu s Dominikem Ferim. Útočil na ženy, které vypovídaly, a obvinil média",
	"Author": "Apolena Rychlíková, Jakub Zelenka",
	"Paragraphs": [
		"Soud s Dominikem Ferim začal za velké pozornosti médií. Ta krátce po svém příchodu exposlanec využil, aby veřejně prozradil jména dvou z žen, které o své zkušenosti vypovídaly na policii.",
		"Krátce po půl sedmé ráno se před Obvodním soudem pro Prahu 3 scházejí první lidé. Jedná se nejen o novináře a novinářky, ale také o řadu lidí z veřejnosti, objevují se i Feriho podporovatelé a podporovatelky, kteří se na veřejné projednávání soudu přišli podívat.",
		"K dispozici byl omezený počet vstupů pro média a veřejnost. Poté, co je začala justiční stráž rozdávat, zmizely. Na řadu zástupců médií se vůbec nedostalo. Síň tak byla z velké části zaplněna i lidmi, na něž se nevztahují novinářské zákony, které třeba chrání oběti před sekundární viktimizací. Pod tím si lze představit třeba zveřejňování jmen žen, které v případu figurují.",
		"Selfie ze soudu",
		"Kamery, foťáky i diktafony jsou od začátku namířeny jediným směrem – k hlavnímu vstupu. Když se objeví obžalovaný exposlanec TOP 09, usmívá se a sebejistě kráčí k detekčnímu rámu. Suverénně působí i po celou dobu veřejné části slyšení. Senát v čele se soudkyní Lenkou Hájkovou hned ze startu procesu rozhodne, že výpovědi obětí a celé dokazování, které se jich týká, veřejné nebude. Oběti také byly přivedeny jiným vchodem, aby unikly mediální pozornosti.",
		"Soudkyně vyhověla žádosti státní zástupkyně Petry Gřivnové i zmocněnkyně obětí, advokátky Adély Hořejší, které upozorňovaly na velkou citlivost celé kauzy. Obě shodně připomínaly, že při procesu budou zaznívat velmi intimní detaily týkající se tělesné a mentální integrity obětí. Naopak Dominik Feri se prostřednictvím své právničky vyjádřil pro veřejné slyšení po celou dobu soudu.",
		"Strategie: mluvit",
		"Ukazuje se, že jednou z jeho strategií je, co nejvíce informací o ženách řešit veřejně. V prvním větším mediálním výstupu od vypuknutí kauzy jmenuje jednu z žen, která proti němu vypovídala na policii a označí její výpověď za lživou. „Vymyslela si to,“ říká suverénně Feri a odkazuje se na skutečnost, že tento a spolu s ním další čtyři případy nakonec před soudem nestanuly.",
		"Podle právničky Veroniky Ježkové z organizace ProFem na podobný postup Feri právo má, zároveň však Ježková dodává, že se podobný přístup dá označit za strategii obhajoby, jak přenášet pozornost jiným směrem a ženy dehonestovat a svým způsobem i zastrašit. „Není moc cest, jak se proti tomu tyto ženy mohou bránit,“ dodává Ježková. Konzultantka zmocněnkyně obětí, advokátka Věra Nováková se však domnívá, že na zveřejňování jmen nemá Feri nárok. Uvedla to v rozhovoru pro DVTV. Ta tvrdí, že to není ve veřejném zájmu a odkazuje na obecnou ochranu osobnosti.",
		"Feri se před médii a posléze i v soudní síni snažil vyvolat dojem, že šlo o křivá svědectví. Jenže nic takového policie ani státní zástupkyně netvrdí.",
		"Naopak na otázky, které se týkají projednávaných skutků – obžaloby z dvou znásilnění a jednoho pokusu o něj, Feri odpovídat příliš nechtěl a opakoval, ať se novináři nechají překvapit. Feri se před médii a posléze i v soudní síni snažil vyvolat dojem, že šlo o křivá svědectví. Jenže nic takového policie ani státní zástupkyně netvrdí.",
		"Důvody pro odložení byly u těchto pěti případů různé: skutková podstata v nich však nikdy zpochybňována nebyla. Nikdo netvrdí, že se tyto činy nestaly, policie nic z toho neoznačila ani za lež, jak se snaží Feri nyní rámovat. Důvod odložení zkrátka nebyl ten, že se dané události neodehrály, ale ten, že nemusely být naplněny znaky trestného činu znásilnění, které požaduje současná podoba definice tohoto činu.",
		"Advokátka obětí ihned po soudu uvedla, že tento postup považuje za formu zastrašování a dodala, že to může ovlivnit i některé další ženy, které zatím na policii ani nešly: „Mám už nepřijaté hovory od svých klientek. A nejen těch, které byly prověřované, ale i od těch, které to nenahlásily, protože se bojí, že jejich ochrana nebude dostatečná,“ prohlásila Hořejší.",
		"Mohou za to média",
		"Feri ve vyjádření pro média prozradil detaily o jednom z odložených případů. Včetně jména dané ženy a jejího povolání. Lze se tedy domnívat, že se takto rozhodl chovat záměrně: s cílem ženy dehonestovat a viktimizovat. Reakce části veřejnosti, která proces sleduje, je však vůči tomuto jeho kroku velmi kritická. Nechybí označení jako „prasárna“ nebo podivení se nad tím, proč tedy Feri nešel cestou trestního oznámení – což třeba Ferimu vytkl přímo bývalý předseda TOP 09, Miroslav Kalousek, který jeho přístup popsal slovy „velká ohavnost“.",
		"Podle informací deníku Alarm se Feri zatím nerozhodl podat na ženy, jejichž případy byly odloženy, trestní oznámení za křivé obvinění. Stejně tak doposud nepodal žalobu na média, která ve svém výstupu také označil za spoluviníka situace. „Spustil se mediální kolos,“ opakoval a upozorňoval na to, že některé ženy se ozvaly v reakci na zveřejněné texty.",
		"I to je ale úplně normální a běžné, ani u zahraničních případů tomu nebylo nikdy jinak. Texty navíc nikdy nepracovaly s právní kvalifikací, to udělala až sama státní zástupkyně Petra Gřivnová. Ferimu hrozí za dvě možná úplná znásilnění a jeden pokus až 10 let vězení. V jednom případě se totiž jednalo o nezletilou.",
		"Feriho obhajoba",
		"Po přečtení obžaloby, která čítala velmi detailní popisy z výpovědí tří žen, jejichž případy se projednávají, dostal Feri prostor na obecnou obhajobu. Popřel, že by se dopustil sexuálního násilí.",
		"Hned ve své první výpovědi použil na svou obranu údajně špatné psychické zdraví žen, spekuloval, že se na kauze mohly chtít ženy zviditelnit. Také zdůraznil, že o něj ženy měly vždy zájem a je tedy dle něj absurdní, že by si sex musel vymáhat násilím. Opakovaně také sdělil, že se státní zástupkyně Gřivnová nevypořádala s mnoha rozpory a také neřešila motivaci daných žen proti němu vypovídat. Odpovídat na otázky obžaloby ale sám v první veřejné části odmítl.",
		"Sám však kritizoval a popřel všechny projednávané případy. U jednoho z nich, který byl popsán v druhém textu deníku Alarm a Deníku N, opakovaně uvedl, že „je úplně absurdní.“ A to i proto, že se měl na nezletilé ženě, která proti němu vypovídala, dopustit orálního sexu poté, co jí měl podat drogy v nápoji.",
		"Dívka vypověděla, že krátce před odchodem jí dal Feri napít a ona potom upadla do stavu fyzické a verbální bezmoci a v okamžicích, kdy se probouzela, zaznamenala, že ji Feri svléká, strká jí prsty do pochvy a provádí na ní orální sex. To exposlanec – mimo jiné – komentoval tak, že nechápe, proč by se měl pokusit uspokojit ženu, když mu mělo jít o uspokojení sebe.",
		"Čtyři hodiny detailní výpovědi",
		"Výslech oběti, která policii nahlásila případ znásilnění po podání omamných látek, se odehrál odděleně, aby se s Ferim nepotkala. A trval velmi dlouho: téměř čtyři hodiny. Posléze byla jako svědkyně předvolána její kamarádka. Ta uvedla: „Telefonovala mi a popsala mi, jak to probíhalo. Už z toho telefonátu jsem poznala, že byla vystrašená, že nebyla v psychické pohodě.“ Vypovídala, že oběť exposlanec začal osahávat a ona vyjádřila nesouhlas. Poté, co jí nabídl něco k pití, už si dle svědkyně věci pamatovala pouze útržkovitě.",
		"Ve výpovědi dále svědkyně uvedla, že jí bylo ze strany oběti vylíčeno, jak ji Feri sexuálně obtěžoval a měl s ní nedobrovolný pohlavní styk. K možnému omámení dané dívky pak Feri ještě dodal, že „ani neví, kde sehnat antibiotika“ a právnička, obhajující Feriho, pak otázky stáčela především k tomu, jak dívky trávily volný čas nebo na psychické zdraví oběti.",
		"Svědkyně také uvedla, že důvodem, proč se oběť nebála jít s Ferim domů byl předpoklad, že ne znamená ne. Nikdy předtím s tím dívky prý neměly problém, dodala také, že ji pak informace, které o Ferim vyplavaly, nepřekvapily. Soudkyně také musela napomenout Feriho za pokládání návodných otázek. Ptal se jí totiž, jestli ví, jaký byl v jeho pokoji nábytek a jestli tam náhodou nebyla pouze postel. Napomenutí se posléze opakovalo, když se Feri opět ptal návodně. Tentokrát na to, kolik hodin oběť spala a jak často se v noci budila.",
		"Jsou to lži",
		"Hned u svého prvního výstupu se Feri vrátil k problematice odložených případů a znovu zopakoval, že jsou to vyvrácené lži a nechápe, proč jsou součástí spisu. Sám o nich přitom neustále veřejně hovoří a naopak debatám o činech, které u soudu jsou, se spíše vyhýbá.",
		"Velmi obsáhle se také Feri odkazoval na to, že s ženami, které proti němu nyní vystupují, měl i po popsaných událostech nějakou komunikaci. Veronika Ježková uvádí, že takové chování je u řady obětí sexuálního násilí úplně běžné. Dá se předpokládat, že tímto směrem bude vedena i jedna větev jeho obhajoby.",
		"„Patří to mezi strategie, jak se oběti snaží vyrovnat s tím, co se jim stalo. Mají tendenci se disociovat, zahladit traumatizující vzpomínku, mnohdy doufají, že další schůzka špatný zážitek vylepší,“ vysvětluje právnička. „Setkávám se s tím velmi často – jenže jak u veřejnosti, tak často i u soudců a soudkyň leckdy panuje představa jakési ideální oběti znásilnění. Ta má být zoufalá, ztrhaná, na dně. Je to mýtus, lidé se s tímto typem násilí vyrovnávají různě a udržování komunikace s pachatelem je velmi častá záležitost,“ popisuje Ježková.",
		"Ženy v případu jsou pod tlakem",
		"V České republice panuje v oblasti sexualizovaného násilí dlouhodobá nedůvěra vůči policii i justici. Hlásí se zhruba kolem sedmi procent znásilnění. Často se tak děje z důvodu, že oběti nechtějí snášet možný necitlivý přístup policie nebo i médií. U takto exponovaného případu to pak platí několikanásobně.",
		"Johanna Nejedlová, zakladatelka spolku Konsent, držitelka ceny Women of Europe za rok 2019, k Feriho mediální strategii dodává: „Zveřejnění jména jedné z žen jen dokresluje celkový obrázek o chování Dominika Feriho. To, že některé případy nebyly poslány před soud, neznamená, že oběti lhaly,“ upozorňuje Nejedlová.",
		"„Zveřejnění jejich jmen rozhodně nepřispěje k tomu, aby se jiné, další oběti nebály jakékoliv – a obzvláště ty vlivné pachatele sexuálního násilí nahlásit, což se nyní děje ve většině případů. Z 12 tisíc znásilnění, které se u nás ročně stanou, je policii nahlášeno jen něco kolem sedmi set. Co se Feriho případu týká, tak skutečnost, že se doteď dařilo držet jejich identitu v anonymitě, byla důležitá. Situace těch, které veřejně označil za lhářky, pro ně nyní musí být velmi nepříjemná a zraňující. V podstatě je to i určitá forma zastrašování. Feri tím vlastně říká: nevystupujte proti mně, jelikož mohu zveřejnit vaši identitu a vy pak budete muset čelit reakcím veřejnosti.",
		"Závažné činy nevidí",
		"Feri na soudu také opakovaně kritizoval redaktory textu, že se nic neprokázalo, a to přesto, že jedním z projednávaných případů je právě záležitost popsaná v druhém z vydaných textů. Svědectví možných obětí ale publikovala i jiná média. Například případ, kdy se měl dopustit pokusu o znásilnění přímo ve sněmovně, publikovala televize Nova. O tom, že se necitlivě choval k ženám, se kromě velké palety anonymizovaných příběhů od lidí, kteří vypovídali nezávisle na sobě a ani se v drtivé většině případů neznají, objevují i první veřejná svědectví.",
		"https://twitter.com/lenikrsova/status/1624856348528631808?s=20&amp;t=TttiqJblv_LN4Kq7XJAfVA",
		"Předsedkyně TOP 09 Markéta Pekarová Adamová mluví o případu od začátku jako o nařčení. S reportéry deníku Alarm komunikovat víceméně odmítá: na jedenáct otázek, které se vázaly na některé nově zjištěné skutečnosti: užívání drog, večírky ve sdílené kanceláři, roli její bývalé asistentky a nejlepší kamarádky Dominika Feriho či na sexualizovanou kampaň v roce 2017, odpověděla velmi vágně tím, že Feri už není členem TOP 09. Na nově zaslané otázky nereagovala vůbec.",
		"Další jednání v kauze Dominika Feriho se odehraje ve čtvrtek. A bude celé neveřejné. Chystají se výslechy znalců i další výpovědi obětí před soudem. Jak se však nyní ukázalo, Dominik Feri se bude snažit všemi možnými způsoby napadat oběti a jejich věrohodnost. Už nyní se pokouší vytvářet dojem, že jsou všechny případy smyšlené. Skutečnost, že se u soudu projednávají tak závažné činy, jako by ani nevnímal.",
		"Autorka je redaktorka Alarmu. Autor je redaktor E15 a spolupracovník Alarmu."
	],
	"Tags": [ "Dominik Feri", "soud" ]
}