{
	"IsSuccess": true,
	"IsPaywalled": true,
	"Title": "Nižší růst penzí čeká test před soudem, opozice chystá ústavní žalobu",
	"Author": "Miroslav Petr",
	"Paragraphs": [
		"Starobním důchodcům měsíčně o 760 korun víc místo o 1770 korun. Vládou schválený návrh, který zvýší penze při červnové mimořádné valorizaci méně, než stanovuje dosavadní verze zákona, zřejmě zamíří před Ústavní soud. Spory panují kolem možné retroaktivity takového zásahu. Zda lze, či nelze v tuto chvíli měnit pravidla výpočtu, se neshodnou politici ani právníci.",
		"Podle novely se má zásluhová procentní složka penzí zvýšit o 2,3 procenta a k tomu všem stát přidá k základní části ještě 400 korun. Průměrná penze tak převýší 20 tisíc korun. Na základě současných zákonných pravidel a vývoje inflace by byla ještě o tisícovku vyšší. Zásluhová procentní složka důchodů by totiž narostla o 11,5 procenta.",
		"Vládní návrh novely neprodleně putuje poslancům a senátorům, aby změna legislativy začala platit co nejdřív. Kabinet se tak snaží na poslední chvíli zmenšit díru 34,4 miliardy korun, kterou valorizační výpočet vytvoří na důchodovém účtu kvůli extrémně rostoucí inflaci. Míra zdražování je totiž jedním z parametrů pro výpočet navýšení důchodů.",
		"Navržená změna okamžitě vyvolala bouři nevole mezi opozičními politiky, odbory a o ústavnosti takové rychlé změny navýšení penzí nejsou jednoznačně přesvědčeni ani právníci.",
		"A je téměř jisté, že na ústavní žalobu dojde. „S ohledem na to, že podle řady právníků se zákonný nárok pro valorizaci naplnil dnem 31. ledna, jedná se o retroaktivitu, která není v souladu s ústavním právem, jsme připraveni jít cestou ústavní žaloby,“ oznámil Karel Havlíček z opozičního hnutí ANO."
	],
	"Tags": [ "starobní důchod", "inflace", "žaloba", "Ústavní soud České republiky", "ANO 2011", "Jan Kysela (právník)", "Petr Fiala", "Poslanecká sněmovna ČR", "Pavel Rychetský", "Petr Pavel" ]
}