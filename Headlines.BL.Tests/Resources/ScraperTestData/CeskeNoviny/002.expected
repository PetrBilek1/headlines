{
	"IsSuccess": true,
	"IsPaywalled": false,
	"Title": "Rusko ruší dohodu o českém konzulátu v Jekatěrinburgu",
	"Author": "ČTK",
	"Paragraphs": [
		"Moskva - Rusko vypovídá mezivládní dohodu s Českem o zřízení generálního konzulátu České republiky v Jekatěrinburgu na Urale, oznámila ruská státní agentura TASS s odvoláním na příslušné nařízení ruské vlády, které bylo dnes zveřejněno na úředním serveru. Ruský premiér Michail Mišustin podle dokumentu nařídil ruskému ministerstvu zahraničí, aby o tomto rozhodnutí informovalo českou stranu. Praha ale zatím příslušnou nótu z Moskvy neobdržela, sdělil dnes ČTK mluvčí českého ministerstva zahraničí Daniel Drake.",
		"Dohoda s Českem o konzulátu v Jekatěrinburgu byla uzavřena v roce 2001, připomněla ruská agentura TASS. Po ruském vpádu na Ukrajinu z loňského února ale Česko konzulát v Jekatěrinburgu uzavřelo. Přerušilo také činnost konzulátu v Petrohradu a Českého domu v Moskvě. Kromě toho rozhodlo o snížení počtu ruských diplomatů v České republice a odebralo Rusku souhlas s provozem konzulátů v Brně a Karlových Varech a konzulárního úřadu vedeného honorárním konzulárním úředníkem v Ostravě.",
		"Právě vzhledem k odebrání souhlasu se zřízením ruských zastupitelských úřadů v Karlových Varech, Brně a Ostravě by zrušení dohody o českém konzulátu v Jekatěrinburgu českou diplomacii nepřekvapilo, uvedl také mluvčí Černínského paláce. Nótu o odebrání souhlasu se zřízením českého konzulátu v Petrohradu podle Drakea už ministerstvo obdrželo.",
		"MZV zatím neobdrželo nótu o zrušení dohody o úřadu v Jekatěrinburgu",
		"Ministerstvo zahraničí obdrželo v lednu nótu o odebrání souhlasu se zřízením českého konzulátu v Petrohradu, zatím ale nikoli analogické rozhodnutí týkající se konzulárního úřadu v Jekatěrinburgu. Na dotaz ČTK to dnes sdělil mluvčí resortu Daniel Drake.",
		"Českou diplomacii by ale zrušení dohody nepřekvapilo, neboť by se jednalo o reciproční krok po loňském odebrání souhlasu se zřízením ruských konzulátů v Karlových Varech a v Brně a konzulárního úřadu vedeného honorárním konzulárním úředníkem v Ostravě. K tomu česká strana přistoupila v březnu loňského roku.",
		"Česko má s Ruskem napjaté diplomatické vztahy po předloňském zjištění českých tajných služeb a vyšetřovatelů, že do výbuchů v muničních skladech ve Vrběticích na Zlínsku v roce 2014 byli zapojeni agenti ruských tajných služeb. Počet ruských diplomatů v ČR byl dále snížen i po ruské invazi na Ukrajinu loni 24. února. Česko také tehdy uzavřelo své konzuláty v Petrohradu a Jekatěrinburgu, dočasně uzavřen je Český dům v Moskvě."
	],
	"Tags": [ "Rusko", "diplomacie" ]
}