{
	"IsSuccess": true,
	"IsPaywalled": false,
	"Title": "„Celá země se postavila za Ukrajinu.“ Fiala je hrdý na Česko",
	"Author": "nab",
	"Paragraphs": [
		"S blížícím se prvním rokem od vpádu ruských vojsk na Ukrajinu odtajnil premiér Petr Fiala (ODS) prostřednictvím svého facebooku, jaká byla naše souhrnná vojenská pomoc Ukrajině. Vyšplhala se do desítek miliard. „Svým příkladem jsme ostatním ukázali, že to je možné,“ uvedl spokojeně ministerský předseda.",
		"„Když začala ruská invaze na Ukrajinu, od prvního momentu – možná i díky vlastní historické zkušenosti – jsme jasně věděli, že se za Ukrajinu musíme postavit. A udělala to nejen vláda, ale celá země, a na to jsem skutečně hrdý,“ píše úvodem Petr Fiala.",
		"Už před ruskou invazí jsme jako první stát poskytli Ukrajině munici a od prvních hodin po agresivním vpádu ruských jednotek na Ukrajinu jsme hledali cesty, jak statečným obráncům rychle a dobře pomoci, připomíná předseda vlády.",
		"„Byli jsme vůbec první, kdo dodal Ukrajině helikoptéry, tanky, houfnice, raketomety a bojová vozidla pěchoty. První námi organizovaná dodávka těžké techniky na Ukrajinu dorazila čtrnáct dnů po začátku invaze. Svým příkladem jsme ostatním ukázali, že to je možné,“ pokračuje Petr Fiala.",
		"Ve spolupráci státních a komerčních subjektů bylo poté v průběhu prvního roku války z Česka na Ukrajinu dodáno „89 tanků, 226 bojových a obrněných vozidel nebo 38 houfnic“. „Zhruba třetina této techniky pochází z armádních skladů, ze kterých bylo odesláno i šest protiletadlových systémů, čtyři bojové vrtulníky a 900 metrů mostních konstrukcí,“ dodává.",
		"„Český obranný průmysl v koordinaci s českým státem dále na Ukrajinu dodal také například 33 salvových raketometů a na základě požadavků ukrajinské strany pak Česko zorganizovalo dodávky více než milionu a půl kusů munice, z toho přes šedesát tisíc raket,“ uzavírá premiér.",
	],
	"Tags": ["armáda", "Facebook", "Fiala", "obrana", "Ukrajina", "válka"]
}