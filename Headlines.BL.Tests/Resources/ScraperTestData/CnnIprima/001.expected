{
	"IsSuccess" : true,
	"IsPaywalled" : false,
	"Title" : "Těžký úděl pozůstalých po uhořelé rodině. Pečují o dceru na vozíku, s pohřby má pomoci sbírka",
	"Author" : "Anna Lacinniková",
	"Paragraphs" : [
		"Smrt čtyřčlenné rodiny, která uhořela v zahradním domku v Předlicích, oplakávají její blízcí. Rodiče zesnulé maminky by své dceři, jejímu partnerovi a vnoučatům rádi uspořádali důstojný pohřeb. Bohužel na něj však nemají dostatek peněz. Pomoci v tíživé situaci se jim rozhodlo sdružení Konexe, které ve spolupráci s nadačním fondem Znesnáze21 zorganizovalo veřejnou sbírku.",
		"Krátce poté, co byla sbírka založena, se spustila obrovská vlna podpory. Během několika dní se podařilo vybrat desítky tisíc korun. Původní cílová částka byla stanovena na hranici 60 tisíc korun. Později se ovšem ukázalo, že to nestačí. „Děkujeme za neuvěřitelnou podporu. Nakonec se ukázalo, že rodina bude na důstojný pohřeb čtyř osob potřebovat 130 tisíc korun, a tak jsme zvedli cílovou částku,“ uvedl web Znesnáze21.",
		"K tragickému incidentu došlo v zahrádkářské kolonii v Předlicích 18. února. Plameny si vyžádaly čtyři lidské životy. Uhořela mladá rodina, rodiče a jejich dvě dcery v předškolním věku.",
		"Podle webu Znesnáze21 jsou pozůstalí, rodiče zesnulé maminky, starobní důchodci, kteří pečující o vozíčkářku – sestru oběti – a nemají dostatek peněz na úhradu důstojného pohřbu své dcery, jejího druha a vnoučat. „Vybrané peníze budou použity právě na poslední rozloučení,“ řekli organizátoři sbírky.",
		"Policie vyloučila cizí zavinění",
		"Policisté i hasiči příčiny požáru stále vyšetřují. V pondělí policisté vyloučili cizí zavinění. Ukázaly to výsledky pitvy. „V dopoledních hodinách proběhla soudní pitva, která vyloučila podíl třetí osoby na smrti zemřelých,“ uvedla mluvčí ústecké policie Veronika Hyšplerová. Detektivové nyní stále pracují s verzí technické závady, nedbalosti či úmyslného jednání.",
		"Podle informací CNN Prima NEWS rodina pouze přespávala na návštěvě u tety. Místní obyvatelé spekulují o tom, že si rodina uvnitř zahradního domku přitápěla v neodborně nainstalovaném topidle. Tuto teorii ale zatím policie nepotvrdila. „Způsob vytápění v tomto objektu byl na tuhá paliva. Samozřejmě pracujeme v současné době i se svědky, kteří mohou přinést nějaké informace o vzniku požáru,“ sdělili policisté redakci CNN Prima NEWS.",
	],
	"Tags" : ["smrt", "požár", "rodina", "pohřeb", "pomoc", "sbírka", "Ústí nad Labem", "děti", "příbuzní", "Znesnaze21", "Předlice", "Konexe"]
}