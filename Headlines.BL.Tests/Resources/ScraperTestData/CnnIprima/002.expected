{
	"IsSuccess" : true,
	"IsPaywalled" : false,
	"Title" : "UFO na japonské pláži? Záhadná koule vyvolává řadu spekulací",
	"Author" : "Miroslav Honsů",
	"Paragraphs" : [
		"Záhadné neidentifikované předměty se objevují převážně ve vzduchu, Japonci ale na jeden z nich narazili na pláži svého největšího ostrova.",
		"Těžkou hlavu způsobil japonské policii záhadný předmět ve tvaru balónu, který moře vyplavilo na pláž poblíž průmyslového města Hamamacu na jižním pobřeží ostrova Honšú. Objekt má v průměru 1,5 metru a zdá se být vytvořen z tenkého kovu.",
		"Námořní mina, podivná bóje nebo mořské „UFO“?",
		"Na snímcích je vidět, že je koule mírně pomačkaná a místy zkorodovaná, což naznačuje, že může být ze železa. Je také opatřena dvěma protilehlými úchyty, které by mohly sloužit k zavěšení objektu. Podivné koule si na pláži Enšú jako první všimla místní obyvatelka, která alarmovala policii. Ta pláž v úseku 200 metrů neprodyšně uzavřela a začala neznámý předmět opatrně zkoumat.",
		"Podle televizní stanice FNN (Fuji News Network) postupně pyrotechnici vyloučili, že by šlo o výbušný předmět, nejspíš minu. Jedinou další informaci poskytly podle FNN rentgenové snímky, které potvrdily, že je koule dutá.",
		"Americká zkušenost",
		"Sociální sítě vzápětí zaplavily spekulace o původu a účelu podivné koule včetně podezření, že se jedná o jeden objektů, jež se začátkem února pohybovaly vzdušným prostorem Spojených států a Kanady. Letectvo USA nejprve sledovalo a poté nad Atlantikem sestřelilo 61metrový balón, který nesl tunové zařízení zřejmě špionážního charakteru, jehož majitelem měla být Čína. O týden později pak americké stíhačky sestřelily další tři neidentifikované předměty, jejichž trosky se nepodařilo nalézt.",
		"Podle amerického prezidenta Joea Bidena mohly být sestřelené objekty soukromého původu. „Zatím přesně nevíme, co tyto tři objekty byly, ale nic v tuto chvíli nenaznačuje, že by souvisely s čínským programem špionážních balónů nebo že šlo o špionážní zařízení z jakékoli jiné země,“ uvedl Biden.",
	],
	"Tags" : ["pláž", "Joe Biden", "USA", "Čína", "spekulace", "koule", "Honšú"]
}