{
	"IsSuccess": true,
	"IsPaywalled": false,
	"Title": "Za vraždu učitele mačetou potrestal soud mladíka 12 lety vězení. Uložil mu ambulantní léčení",
	"Author": "ČTK",
	"Paragraphs": [
		"Za vraždu čtyřiasedmdesátiletého učitele středního odborného učiliště v pražské Michli mačetou v pátek pražský městský soud potrestal Jaroslava Řeháka 12 lety vězení. Uložil mu také ambulantní léčení. Mladík se k činu přiznal, v prosinci u soudu vypověděl, že ho pedagog ponížil při zkoušení a šikanoval ho. Verdikt není pravomocný.",
		"Řehák byl obžalován z vraždy s rozmyslem, za kterou hrozí trest od 12 do 20 let. Státní zástupkyně Jana Murínová ale navrhla, aby byl odsouzen podle přísnější kvalifikace, protože šlo podle ní o vraždu spáchanou surovým způsobem. Za tu mohou soudy uložit trest od 15 do 20 let, případně i výjimečný trest.",
		"Soud vyhověl návrhu na zpřísnění právní kvalifikace, uložil však trest po zákonnou sazbou. „Je prokázáno, že obžalovaný se činu dopustil za snížené příčetnosti,“ vysvětlil předseda trestního senátu Tome Frankič.",
		"Podle znalců měl Řehák v době činu podstatně snížené ovládací schopnosti, rozpoznávací schopnosti u něj zůstaly zachovány. Soudce vzal v potaz i další polehčující okolnosti.",
		"Řehákův obhájce naopak požadoval, aby byl mladík odsouzen za zabití, což je usmrcení jiného v silném rozrušení ze strachu, úleku, zmatku nebo jiného omluvitelného hnutí mysli nebo v důsledku předchozího zavrženíhodného jednání poškozeného. To ale podle Frankiče není namístě.",
		"Řehák se pátek za svůj čin omluvil. Podle svého vyjádření byl psychicky na dně, nevěděl, co dělá a jaké to bude mít následky.",
		"Mladík učitele podle obžaloby zabil loni 31. března v budově školy v Ohradní ulici. Pedagog ho o den dříve oznámkoval nedostatečnou v předmětu sdělovací technika. U obžalovaného kvůli špatné známce a kvůli dlouhodobě špatnému vztahu mezi ním a učitelem podle státní zástupkyně vygradoval pocit křivdy a frustrace.",
		"Obžaloba tvrdí, že Řehák chtěl učitele nejprve upálit, následně se ale rozhodl, že ho usmrtí hned. Ve škole se schoval na toaletách a čekal, až učitel vejde do svého kabinetu. Tam ho mladík napadl 60 centimetrů dlouhou mačetou, zasadil mu několik ran do hlavy, krku a zad. Lékaři už napadenému nemohli pomoci.",
		"Ambulantní léčení, které v pátek soud Řehákovi nad rámec trestu nepravomocně uložil, pro obžalovaného navrhovali i znalci. Ústavní léčba podle nich není třeba, mladík společnosti aktuálně není nebezpečný.",
		"Jde o preventivní opatření, aby Řehák nejednal impulzivně, kdyby se znovu dostal do krizové situace. Ambulantní léčbu navíc může vykonávat i ve vězení."
		],
	"Tags": []
}