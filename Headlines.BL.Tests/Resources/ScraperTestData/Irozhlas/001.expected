{
	"IsSuccess": true,
	"IsPaywalled": false,
	"Title": "Šéf českého fotbalu Fousek plánuje kandidovat do výkonného výboru UEFA",
	"Author": "ČTK",
	"Paragraphs": [
		"Předseda Fotbalové asociace ČR (FAČR) Petr Fousek se bude ucházet o pozici ve výkonném výboru Unie evropských fotbalových asociací. Volební kongres se uskuteční 5. dubna v Lisabonu, kde bude také vybrán nový šéf UEFA.",
		"„Kandidatura do UEFA byla součástí mého volebního programu před dvěma lety a řada našich klubů i regionů mě k ní tehdy i přímo vyzývala. Byl jsem také podpořen i mnohými zahraničními fotbalovými asociacemi v čele se středoevropskými svazy na nedávné schůzce v Budapešti. Cítím proto jako závazek se v zájmu celého českého fotbalu o místo ve vedení UEFA pokusit,“ uvedl Fousek, který se stal předsedou FAČR předloni v červnu.",
		"Český fotbal měl ve vedení UEFA naposledy zastoupení před více než 20 lety, v období mezi roky 1996 a 2002 byl členem výkonného výboru tehdejší předseda František Chvalovský. V roce 2011 se o kandidaturu neúspěšně pokusil někdejší šéf asociace Ivan Hašek. Nejvýše postaveným českým funkcionářem v novodobé historii byl bývalý předseda Václav Jíra, který byl v období 1978 až 1992 místopředsedou UEFA.",
		"Kongres v Lisabonu bude volit prezidenta UEFA na období mezi lety 2023 a 2027. Jediným kandidátem je dosavadní předseda Aleksander Čeferin ze Slovinska, kterého FAČR na předsedu navrhla a podporuje již od počátku jeho kampaně.",
		"Vedle prezidenta bude kongres volit také devět členů výkonného výboru. Výbor má celkem 19 zástupců a každé dva roky se volí pouze polovina nových členů. Vedle Fouska se o sedm míst uchází dalších deset šéfů jednotlivých asociací, po zvýšeném hlasitém zájmu se pak uskuteční volba ženské členky Laury McAllisterové z Walesu a Němce Hanse-Joachima Watzkeho, kteří nemají protikandidáta.",
		"Fousek, který hovoří čtyřmi světovými jazyky, se v kruzích mezinárodního fotbalu pohybuje desítky let a má respektované renomé. V kariéře působil v řadě orgánů UEFA i FIFA a byl vyslán i na 19 zahraničních misí za účelem pomoci řešit problémy tamních asociací. Tři roky působil jako expert FIFA a UEFA v Řecku."
		],
	"Tags": []
}