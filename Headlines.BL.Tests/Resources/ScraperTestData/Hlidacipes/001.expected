{
	"IsSuccess": true,
	"IsPaywalled": false,
	"Title": "Jan Urban: Vládní náraz do zdi a lidé jako oběti populistického křepčení",
	"Author": "Jan Urban",
	"Paragraphs": [
		"KOMENTÁŘ. Rozhodnutí vlády snížit zákonem předepsanou červnovou valorizaci důchodů připomíná opilého řidiče, který se s přihlouplým úsměvem řítí plnou rychlostí proti zdi. Děje se to poté, co si před pouhými sedmi týdny s odvoláním na nutné dodržování zákona poslanci a vláda od 1. ledna 2023 zvedli platy průměrně o 12,7 procenta.",
		"Stejně tak politici přilepšili soudcům a státním zástupcům na všech stupních soudů i státních zastupitelství (pravda – poté, co byly v předchozích letech platy zmrazeny na úrovni roku 2020). Nejnižší měsíční platy poslanců, senátorů a soudců tak nyní překročily sto tisíc korun, u státních zástupců na okresech je to jen o deset tisíc méně. Zákon je zákon, tak co naděláš.",
		"Jen o pár týdnů později vláda předkládá návrh změny stejně platného zákona, kterým chce dosáhnout snížení starobních a dalších důchodů. Premiér Petr Fiala neměl odvahu to nejsilnější voličské skupině důchodců vysvětlit a místo sebe nastrčil ministra Mariana Jurečku.",
		"Sám jen v tiskové zprávě svatouškovsky podotkl: „Cítili jsme nutnost sáhnout do toho mechanismu valorizací i z hlediska obecné spravedlnosti, mezigenerační solidarity a udržitelnosti do budoucna“.",
		"Po pětadvaceti letech zbabělého lavírování českých vlád v otázce udržitelného penzijního systému narážíme do zdi. Jedinou důstojnou, otevřenou a slušnou cestou z této krize by bylo hledání konsensuálního řešení, které zabrání výbuchu populismu a roztrpčení voličů.",
		"Prezident v roli prostředníka",
		"Jsme uprostřed největší mezinárodní krize od pádu komunismu a ve stejném okamžiku procházíme ekonomickou recesí, spojenou s inflací a nárůstem spotřebních cen. Sociální smír je v takové situaci strategickou národní hodnotou.",
		"Nikdo rozumný v dnešní situaci nepopře nutnost omezení rozpočtových výdajů. Jde však o onu premiérovu „obecnou spravedlnost“. Patří k ní i důstojnost, otevřenost a slušnost.",
		"Vláda svůj postup a rizika nevysvětlila pro jistotu žádným způsobem a staví společnost před hotová fakta. Proč dovolila nárůst platů ústavních činitelů ve chvíli, kdy musela vědět, že dramatický nárůst výdajů rozpočet neunese? Proč ministerstvo financí předložilo, jak se ukazuje, zcela fiktivní návrh státního rozpočtu bez dostatečných rezerv? Proč Premiér Fiala přísahal, že se nebude sahat na penze a nebude se zvyšovat věková hranice odchodu do důchodu?",
		"Po pětadvaceti letech zbabělého lavírování českých vlád v otázce udržitelného penzijního systému narážíme do zdi. Jedinou důstojnou, otevřenou a slušnou cestou z této krize by bylo hledání konsensuálního řešení, které zabrání výbuchu populismu a roztrpčení voličů.",
		"Nově zvolený prezident Petr Pavel by se v této chvíli měl bez odkladu a ohledu na datum uvedení do funkce ujmout role mediátora a vyzvat všechny parlamentní politické strany a hnutí k okamžitým společným konzultacím a hledání konsensuálního řešení této výbušné situace.",
		"Právě zde má šanci prokázat, že bude umět „být prezidentem všech“ a hájit zájem země. Řekněme si to upřímně. Bez zásahu mediátora se dohody českých politických stran nikdy nedočkáme a staneme se jen oběťmi populistického křepčení a vyhrožování.",
		"Druhá neslušná možnost",
		"Druhou, velmi neslušnou možností je, že takto hloupě vyvolaná krize má připravit cestu k vytvoření velké koalice nebo opoziční smlouvy dvě mezi „starou ODS“ a ANO, jak o tom HlídacíPes.org psal již koncem minulého roku.",
		"V takové chvíli by se ostatní politické strany i prezident jedním rázem ocitli v postavení pouhých statistů.",
		"Jenomže tentokrát jde o to nejdůležitější – najít obecně přijatelnou cestu k „obecné spravedlnosti, mezigenerační solidarity a udržitelnosti do budoucna“. Jedinou alternativou je marasmus nefunkčních vlád, populismu a kritického oslabení státu a jeho spojeneckých závazků."
	],
	"Tags": []
}