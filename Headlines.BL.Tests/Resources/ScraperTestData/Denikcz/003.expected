{
	"IsSuccess": true,
	"IsPaywalled": false,
	"Title": "OBRAZEM: Vápenka i Králův mlýn stojí za procházku. Dojdete i k zaniklé obci",
	"Author": "Čtenář reportér",
	"Paragraphs": [
		"Volný čas, sníh a slunce nad hlavou? Tak to je na běžky, nebo výlet pěšky. Krásný tip tu máme na okolí Kovářské nedaleko krušnohorského Klínovce. A za vidění stojí nejen okolní výhledy, ale také historická vápenka a Königsmühle. Vápenka, kterou najdete zhruba jeden kilometr od vlakové zastávky v Kovářské, je dnes už jen dochovanou zříceninou závodu na výrobu vápna zhruba z poloviny 19. století. Objekt je už od roku 1963 chráněn jako kulturní památka.",
		"Ovšem, tato ochrana nezbránila tomu, aby se jedna z pecí v roce 2004 zřítila k zemi kvůli špatnému technickému stavu. A tak v roce 2018 začaly opravy, došlo k odstranění náletových dřevin a k sanaci zdiva. Byla staticky zajištěna jižní i severní věž, dostavěné klenby, opraveno další zdivo, střecha. K místu přibyla i informační tabule, kryté sezení pro turisty a posledním rokem zde najdete i možnost občerstvení díky dobrovolníkům, kteří tam nainstalovali malou samoobsluhu. Po vhození potřebných mincí do kasy, si tak návštěvníci mohou vzít z boxu například sušenky či nějaké pití v plechovce.",
		"Od vápenky se můžete vydat dál, až k rozcestníku, který vás navede na různé strany - doleva k vrchu Vysoká Seč a další, anebo se můžete vydat doprava k bývalé osadě Königsmühle. Königsmühle (česky Königův Mlýn, častěji Králův mlýn) se nachází asi 2 km jihovýchodně od Loučné pod Klínovcem. Obec zanikla vysídlením německých obyvatel v 50. letech. Okraj osady lemuje rezervaci Horská louka u Háje, kde rostou například chráněné vstavače.",
		"Samotné místo vyvolává smutné vzpomínky, po opuštění obce zda pracoval čas a příroda, místo zpustlo, domy se rozpadly, zůstalo jen několik obvodových zdí. Život se do osady vrátil díky spisovateli a publicistovi Petru Mikšíčkovi, který zde nalezl poklad v podobě přírodních klenotů a zajímavé historie. Od roku 2012 se zde koná setkání land art řezbářů, sochařů, muzikantů, stonebalancerů a dalších zajímavých umělců.",
		"Ačkoliv by se mohlo zdát, že takové akce do přírody nepatří, zde jde o citlivé skloubení, neboť některá autorská díla ze dřeva a dalších přírodnin zůstávají na místě a oživují drsnou tvář horské krajiny. Díky těmto akcím se navíc daří postupně místo opravovat, udržovat a také připomínat zajímavou historii. V největší a nejudržovanější budově si navíc můžete odpočinout, občerstvit se, nebo podpořit dobrovolníky v jejich práci koupí některé z krásných publikací, které přinášejí fakta i legendy Krušnohoří."
	],
	"Tags": [ "Klínovec" ]
}