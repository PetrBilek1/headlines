{
	"IsSuccess": true,
	"IsPaywalled": false,
	"Title": "Enormní místo tlustý. Úpravy v Dahlových knihách kritizuje i premiér Sunak",
	"Author": "Jonáš Zbořil",
	"Paragraphs": [
		"Nakladatelství pozměnilo nové vydání knih legendárního britského autora literatury pro mládež Roalda Dahla. Zmizení slov jako „tlustý“ vzbudilo vlnu pobouření, ke které se připojil i britský premiér Rishi Sunak.",
		"Příběhy by měly být „zachovány, ne retušovány,“ vyjádřil se ke kauze upravených knih mluvčí britského ministerského předsedy. O diskuzi píše BBC. Vyjádřil se k ní i spisovatel Salman Rushdie, který se zotavuje z pokusu o atentát.",
		"„Roald Dahl nebyl žádný andílek, ale tohle je absurdní cenzura,“ napsal autor románů Děti půlnoci a Satanské verše na sociální síť Twitter, „Puffin Books a Dahlovi dědicové by se měli stydět.“",
		"Společnost Roald Dahl Story Company tvrdí, že změny v novém vydání knih, jako je Charlie a továrna na čokoládu nebo Obr Dobr byly pouze malé a pečlivě promyšlené.",
		"BBC změny v revidovaných textech ukazuje: Augustus Gdoule je nově „enormní“. Slovo „tlustý“ bylo ze všech knih odstraněno. V knize Twits (slovensky Hastrošovci) už není „zvláštní africký jazyk“, ale pouze „africký jazyk“. Slova jako bláznivý a šílený byly odstraněny s odůvodněním na psychické zdraví. Obr Dobr ze stejnojmenné knihy už nenosí černý kabát.",
		"„Nevidím důvod, proč by Obr Dobr nemohl mít černý kabát. To je přece absurdní,“ řekl autor dětských knih John Dougherty stanici BBC Radio 5. „A Augustus Gdoule – celý vtip téhle postavy je v tom, že je tlustý, protože nepřestane jíst – je chamtivý. Existuje argument, že v dnešním světě to působí urážlivě. Pokud s tím souhlasíte, jediná odpověď je knihu přestat tisknout. Nemyslím, že je možné říct: Tak změníme Dahlova slova, ale tu postavu necháme.“",
		"Jiný názor má Kate Clanchy, bývalá učitelka, která byla dříve kritizována za některé popisy ve svém vlastním memoáru. Podle ní se musí s dětskou literaturou zacházet velice opatrně. „Vždycky jsme aktualizovali dětské knihy. Stávají se z nich mýty, to, že je upravujeme, se dá brát jako pocta.“",
		"Laura Hackettová, zástupkyně literárního editora Sunday Times, bude prý dál svým dětem číst Dahla v originálním znění, tedy v „celé své barevné, odporné slávě“.",
		"„Myslím, že je to právě ta odpornost, která dělá z Dahlových knih tak zábavné čtení, třeba když v Matyldě musí Bruce Bogtrotter za trest sníst celý dort. Děti to milují,“ řekla Hackettová stanici BBC 5. „Odstranit odkazy k násilí nebo k čemukoli, co není hezké a přátelské, znamená zničit ducha Dahlových příběhů.“",
		"BBC dodává, že Dahl zemřel v roce 1990 ve svých 74 letech a dodnes zůstává jedním z nejoblíbenějších autorů dětské literatury. V roce 2021 odkoupila práva na jeho díla streamovací platforma Netflix.",
		"Odkaz Roalda Dahla poškodily antisemitské komentáře, kvůli kterým je vnímán problematicky. V roce 2020 se jeho rodina omluvila a prohlásila, že si uvědomuje „dlouhotrvající bolest způsobenou protižidovskými výroky Roalda Dahla“.",
	],
	"Tags": [ "Roald Dahl", "Cenzura", "BBC", "Literatura" ]
}