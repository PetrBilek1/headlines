{
	"IsSuccess": true,
	"IsPaywalled": false,
	"Title": "Křetínský koupil od ruského podnikatele dům v Paříži s výhledem na Elysejský palác",
	"Author": "luk",
	"Paragraphs": [
		"Jeden z nejbohatších Čechů Daniel Křetínský si před více než dvěma lety pořídil dům v Paříži. Koupil jej od ruského miliardáře Dmitrije Rybolovleva a jeho exmanželky, jak v pátek upozornila agentura Bloomberg. Křetínský za luxusní nemovitost, která leží hned vedle sídla francouzského prezidenta, zaplatil 21,5 milionu eur, tedy více než půl miliardy korun.",
		"Ačkoli se transakce odehrála již v listopadu 2020, média se o ní dozvěděla teprve teď. Přepychové aristokratické sídlo s bohatou historií bylo součástí rozsáhlého majetku, o nějž se Rybolovlev soudil s bývalou manželkou Jelenou. Prodej nemovitosti do rukou českého podnikatele potvrdil Bloombergu právník Rybolovlevové.",
		"Dům stojí na pozemku o rozloze 700 metrů čtverečních. V minulosti patřil například Evženii de Montijo, choti francouzského císaře Napoleona III. V devatenáctém století byl dokonce propojen podzemním tunelem s Elysejským palácem. Rybolovlevovi stavbu vlastnili od roku 2008.",
		"Ruští oligarchové – kdo má k Putinovi nejblíže:",
		"Šestapadesátiletý Rybolovlev je s majetkem v hodnotě kolem sedmi miliard dolarů, zhruba 155 miliard korun, jedním z nejbohatších ruských podnikatelů. Má úzké vazby na prezidenta Vladimira Putina. Žije v Monaku a drží kupříkladu většinový podíl ve fotbalovém klubu AS Monaco FC. Po vypuknutí války na Ukrajině byl zařazen na sankční listinu Spojených států, Velké Británie a Evropské unie.",
		"Rozvod oligarchy s někdejší manželkou Jelenou probíhal za bouřlivých okolností. „Ruští oligarchové běžně používají tři způsoby, jak vyřídit protivníka – psychiatrii, vězení a vraždu,“ řekla Rybolovlevová švýcarskému listu Le Matin v roce 2014 a dodala, že je šťastná, že zůstala po rozchodu s vlivným manželem naživu. V rozvodovém řízení nicméně nakonec vysoudila stovky milionů dolarů.",
		"Křetínský, jenž je známý především jako majitel energetické skupiny EPH nebo fotbalových klubů AC Sparta Praha a West Ham United FC, je na francouzském trhu velmi aktivní. Loni si nedaleko Paříže pořídil zámeček Château du Marais za 43 milionů eur, který hodlá přestavět na luxusní hotel.",
		"Patří mu také několik francouzských médií, třeba časopisy Elle a Marianne a má významný podíl v deníku Le Monde. List Le Figaro na začátku ledna informoval, že se Křetínský pokouší koupit také internetovou platformu Brut, která se specializuje na videa a podcasty určené hlavně pro mladé publikum.",
		"Poznámka redakce – Daniel Křetínský je spolumajitelem vydavatelství Czech News Center, které vydává deník E15."
	],
	"Tags": ["Francie", "miliardáři", "nemovitosti", "oligarchové", "Rusko", "válka na Ukrajině", "Evropská unie", "Daniel Křetínský", "Paříž", "Elysejský palác", "dům", "ruská invaze na Ukrajinu", "Dmitrj Rybolovlev"]
}