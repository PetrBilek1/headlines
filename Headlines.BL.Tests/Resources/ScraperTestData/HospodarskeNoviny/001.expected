{
	"IsSuccess" : true,
	"IsPaywalled" : false,
	"Title" : "Reklamou na Čapím hnízdě a možnými daňovými úniky se musí znovu zabývat policie",
	"Author" : "ČTK",
	"Paragraphs" : [
			"Podezřením na daňové úniky v souvislosti s Farmou Čapí hnízdo se bude znovu zabývat policie. Rozhodnutí o odložení případu zrušilo Vrchní státní zastupitelství (VSZ) v Praze. Informaci serveru Aktuálně.cz potvrdilo pražské městské státní zastupitelství (MSZ). Případ se týká podezření na daňové úniky u plateb od firem z holdingu Agrofert za reklamu konferenčnímu centru Čapí hnízdo, dosud v něm nebyl nikdo obviněn.",
			"„Byť není s ohledem na neveřejnost přípravného řízení možné jakkoliv blíže obsah pokynu a navazující úkony konkretizovat, lze v obecné rovině poznamenat, že pokynem bylo státnímu zástupci uloženo, aby ve spolupráci s policejním orgánem doplnil dosavadní prověřování,“ uvedl v tiskové zprávě mluvčí MSZ Aleš Cimbala. Obsahem pokynu podle něj nebylo žalobcům uloženo, aby někoho obvinili.",
			"Cimbala doplnil, že splnění pokynu si vyžádá delší časovou dotaci. „Za současného stavu není možné predikovat, jaký důkazní stav bude panovat po splnění uloženého pokynu a provedení navazujících úkonů, tj. zda nově provedené úkony povedou k zahájení trestního stíhání, či bude muset být věc s ohledem na důkazní stav vyřízena jinak (například odložena),“ dodal mluvčí.",
			"O odložení policií informovalo MSZ loni v červnu, v následujícím měsíci tento postup samo potvrdilo. VSZ ale při dohledu zjistilo pochybení policie, které se týkalo nesprávného určení okruhu poškozených subjektů, věc se tak vrátila zpět městským žalobcům, kteří po doplnění v říjnu spis vrátili nadřízeným k pokračování dohledové prověrky.",
			"Dohledová žalobkyně Kateřina Weissová Aktuálně.cz řekla, že se státní zástupce z MSZ nevypořádal s vadným postupem policejního orgánu při hodnocení závěrů znaleckých posudků, opomenuty podle ní zůstaly i některé důkazy. Významné podle státní zástupkyně bude i hodnocení Odvolacího finančního ředitelství.",
			"V reklamní větvi případu se policisté zabývají podezřením, že suma 272 milionů korun v letech 2010 až 2013 ve skutečnosti nešla na reklamu, ale pomáhala Čapímu hnízdu splácet úvěr a společnosti Agrofert snížit si daně. Platby za reklamu byly podle podezření buď fiktivní, nebo předražené. Podle nyní zrušeného rozhodnutí MSZ ale z důkazů mimo jiné vyplynulo, že reklamní spoty, audiovizuální produkce či propagační materiál skutečně vznikly.",
			"Agrofert patří do svěřenských fondů předsedy ANO a bývalého premiéra Andreje Babiše (ANO), který je spolu se svou někdejší poradkyní Janou Nagyovou obžalován v kauze kolem udělení dotace společnosti Farma Čapí hnízdo. Pražský městský soud je v lednu obžaloby nepravomocně zprostil, státní zástupce se proti rozsudku může odvolat k Vrchnímu soudu v Praze."
		],
	"Tags" : ["#Čapí hnízdo", "#Babiš Andrej", "#reklama", "#policie", "#daňové úniky", "#newsletter 7 v Sedm"]
}