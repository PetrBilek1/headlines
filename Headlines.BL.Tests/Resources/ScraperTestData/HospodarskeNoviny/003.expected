{
	"IsSuccess" : true,
	"IsPaywalled" : false,
	"Title" : "Alternativním taxi se daří. K silné trojce se možná přidá firma z Polska",
	"Author" : "Matúš Mahút, # InvestaGO",
	"Paragraphs" : [
		"Trendem v dopravě jsou v poslední době po celém světě alternativní taxislužby a sdílení. Také v Česku se těmto službám daří expandovat do nových měst a získávat tak stále větší podíl na trhu. Působí tu tři silní alternativci, americký Uber, estonský Bolt a české Liftago.",
		"Ačkoli oficiální čísla neexistují, za jedničku na domácím trhu lze považovat Uber. A to i ve světle faktu, že konkurenční Bolt je rozšířen ve větším počtu měst. Uber se však těší oblibě v největších městech, takže má šanci oslovit mnohem víc klientů. Vycházíme mimo jiné z předpokladu, že obyvatelé velkých měst jsou přístupnější používání aplikací v mobilních telefonech.",
		"Stranou zájmu zákazníků nezůstává ani třetí hráč, Liftago. To se však spíše soustřeďuje na přepravu zásilek pro firemní klientelu než na poskytování klasických taxislužeb. Pravděpodobně vidí v tomto ohledu díru na českém trhu, kterou se tak snaží vyplnit.",
		"Víme, že Uber v České republice působí ve čtyřech největších městech (Praha, Brno, Ostrava, Plzeň) a plánuje expanzi do dalších. Těsně před loňskými Vánoci zaznamenal velký úspěch. Zvítězil v tendru na zajištění taxislužby na Letišti Václava Havla v Praze. Naproti tomu služba Bolt vedle největších českých měst působí také v dalších, mnohem menších sídlech. V Česku je jich celkem 24. Podle zveřejněných údajů Bolt mezi lety 2019 a 2022 zvětšil počet jízd 2,5krát. Šéf české pobočky Uberu Štěpán Šindelář argumentuje, že základna, ze které Uber v roce 2019 rostl, byla mnohem vyšší než u Boltu.",
		"Ačkoli jsou už všichni jmenovaní široce populární a na oko to působí, že dramaticky překopali trh, o jejich síle se lze jen dohadovat. Potíž analyzovat trh alternativních taxislužeb tkví v tom, že Uber ani Bolt téměř nesdělují, jak na tom v jednotlivých městech vlastně jsou. Navzdory zjevně ostré konkurenci přitom možná přijde další hráč. O vstupu do Česka podle listu Rzeczpospolita uvažuje polská společnosti iTaxi ."
		],
	"Tags" : []
}