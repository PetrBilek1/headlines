{
	"IsSuccess": true,
	"IsPaywalled": true,
	"Title": "Kauza „kupčení s tituly“ v Brně po prezidentských volbách utichla. Co se vlastně vyšetřilo? Hmatatelných důsledků je zatím jen velmi málo",
	"Author": "Marek Kerles",
	"Paragraphs": [
		"Dva odebrané doktoráty zahraničním studentům. To je zatím prakticky jediný hmatatelný důsledek kauzy údajného kupčení s vysokoškolskými tituly na Mendelově univerzitě v Brně, která v době prezidentských voleb silně rezonovala v celé republice. Jakmile ale volby skončily, přestalo se o problému, který může výrazně ovlivnit pověst českého vysoké školství, prakticky mluvit. A možná to tak i zůstane.",
		"Kauza na Mendelově univerzitě se týkala podezření, že provozně ekonomická fakulta univerzity za velmi nestandardních podmínek umožňovala zahraničním zájemcům získat doktorát. Spolupracovala totiž s agenturami, které jí dodávaly studenty na doktorandské studium a agentury si od těchto studentů nechávaly platit až třikrát větší částku, než jakou si účtovala univerzita.",
		"Studenti (většinou z Rakouska a Německa) za to měli od agentur dostávat příslib, že je studium nebude „příliš bolet“, tedy nebude časově náročné a doktorát bude snadno dosažitelný.",
		"Tomuto slibu pak měl údajně odpovídat i fakt, že disertační práce některých těchto zahraničních studentů neodpovídaly běžným vysokoškolským požadavkům, možná se částečně jednalo o plagiáty. A pravděpodobně tedy selhali, ať už záměrně či nikoliv, i příslušní školitelé těchto doktorandů.",
		"Na podivné praktiky provozně ekonomické fakulty Mendelovy univerzity jako první upozornil historik Petr Kreuz, celostátní pozornost si ale kauza získala až poté, co bývalá rektorka „Mendela“ Danuše Nerudová kandidovala na prezidentku. A i když univerzita spolupracovala s agenturami na této bázi už před jejím příchodem do funkce rektorky, čelila Nerudová podezření, že proti podezřelým praktikám na ekonomické fakultě účinně nezasáhla.",
	],
	"Tags": []
}