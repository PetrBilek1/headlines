{
	"IsSuccess": true,
	"IsPaywalled": true,
	"Title": "Biden podpořil Ukrajince a ujistil spojence, v jeho poselství ale jedna věc scházela",
	"Author": "Karel Barták",
	"Paragraphs": [
		"KOMENTÁŘ KARLA BARTÁKA | Americká podpora Ukrajině neochabne. Rok po začátku ruské invaze je ještě silnější a pevnější a nehrozí, že by se to změnilo. Spojené státy budou dál dodávat nezbytné prostředky – tanky, munici, vozidla, protivzdušnou obranu, řekl v úterý ve Varšavě americký prezident Joe Biden. Den poté, co nečekaně navštívil v Kyjevě Volodymyra Zelenského a slíbil mu dodatečnou vojenskou pomoc za půl miliardy dolarů, tak nenechal nikoho na pochybách, že USA si v této válce jasně zvolily svou stranu.",
		"Prezident zároveň využil varšavský projev, aby ujistil americké spojence v Severoatlantické alianci, a zejména její členy ze střední a východní Evropy v čele s Polskem, že pravidla, jimž se NATO řídí, platí více než kdy jindy. „Každý člen NATO to ví a Rusko to také dobře ví: útok na jednoho člena je útokem na všechny,“ prohlásil Biden a označil tento princip za „svatou přísahu“. Podotkl, že boj proti Rusku na Ukrajině není jen obyčejnou válkou, ale „obranou našich hodnot a světa, který si přejeme vybudovat“.",
		"Ačkoli tyto závazky plynou ze Severoatlantické smlouvy a jejího pátého článku, není na škodu, když je americký prezident připomíná rok poté, co Rusko nesmyslně rozpoutalo nejhorší válečnou řež v Evropě za posledních 80 let. Právě proto se do Varšavy dnes sjeli lídři dalších členských zemí „východního křídla“ NATO, včetně premiéra Petra Fialy, aby si je slavnostně připomněli a upevnili jejich důvěryhodnost. Je to důležité pro veřejné mínění v těchto zemích, znepokojené vyhlídkou na pokračování války „za humny“; je to také jasný vzkaz do Moskvy, aby Rusové věděli, že jakýkoli útok třeba jen proti maličkému Estonsku bude znamenat střet s celou aliancí – a aby na něco takového tedy radši zapomněli.",
	],
	"Tags": ["Ukrajina"]
}