{
	"IsSuccess": true,
	"IsPaywalled": false,
	"Title": "Starlink chystá globální tarif, film o Tetrisu, čipová továrna u českých hranic za 120 miliard",
	"Author": "Jan Sedlák",
	"Paragraphs": [
		"Proč Čína nevynalezla ChatGPT. Člověk porazil AI v Go. Většina AI odborníků je v USA, ne v EU. Další obří problémy Intelu. Zprávy z IT, každý pátek na Lupě.",
		"Vždy v pátek připravuje reportér Jan Sedlák výběr zajímavých zpráv ze světa IT. Co se událo v tomto týdnu?",
		"Starlink se chystá rozjet tarif pro globální připojení k internetu. Prvním uživatelům začal rozesílat in­formace. Nutná bude platba 599 dolarů za hardware a měsíční paušál vyjde na 200 dolarů. Starlink uvádí, že připojení bude možné skoro všude na planetě, jen místy zatím pokrytí není, ale to se má postupně zlepšovat.",
		"Microsoft začal oficiálně nabízet podporu Windows 11 na ARM čipech Apple M1 a M2. Zatím nemůže být řeč o dualbootu či něčem podobném. Redmond poskytl doposud nedostupné licence Windows 11 on ARM, díky čemuž lze jedenáctky v edicích Pro a Enterprise oficiálně spouštět přes Parallels Desktop 18. Microsoft také doporučuje použít Windows 365 Cloud PC. U Parallels je nicméně řada omezení: chybí podpora 32bitových ARM aplikací, WSL, VBS a podobně.",
		"Brzy se začne promítat film o hře Tetris. Věnovat se bude jejímu tvůrci Alexeji Pažitnovovi a soubojům o to, jak se Tetris dostal ze Sovětského svazu na západ. Snímek bude k dispozici 31. března na streamovací službě Apple TV+, k dispozici je první trailer.",
		"Dodavatel čipů do Škody Auto postaví kousek od českých hranic novou továrnu za 120 miliard. Jde o německou firmu Infineon, která se v minulosti odštěpila ze Siemensu. Podnik vyrábí čipy zejména pro automobilky a průmysl, novou výrobu v Drážďanech navazující na již fungující kapacity chce spustit v roce 2026. S německou vládou jedná o dotaci ve výši jedné miliardy eur. Drážďany a celé Sasko jsou největší evropský výrobní čipový hub.",
		"Člověku se podařilo porazit umělou inteligenci ve hře Go. Nešlo o AlphaGo, která si v minulosti podala nejlepšího hráče na světě, ale o open source obdobu KataGo. Kellin Pelrine porazil stroj čtrnáctkrát z patnácti případů. Nebylo to ale jen tak. Společnost Fair AI vyvinula systém, který s KataGo odehrál milion klání, díky čemuž se odhalila slabina, čehož pak lidský soupeř využil. Slabina spočívá v tom, že lze stroj obklíčit, pokud na jiné části herní desky odvádíte pozornost.",
		"Jak omezit moc toho, čemu dnes v případě OpenAI a spol. říkáme umělá inteligence? Vědci ze Stanfordu a Georgetownské univerzity vydali pěknou studii. V ní například navrhují omezení přístupu k nejvýkonnějšímu hardwaru. Snahy udělat z general purpose hardwaru něco ne tak general je vidět už nějakou dobu. USA například zakázaly dodávky posledních akcelerátorů Nvidia do Číny, protože se z grafických karet najednou staly technologie potenciálně sloužící k vytvoření něčeho, co může narušit bezpečnost či společnost.",
		"OpenAI, která stojí mimo jiné za ChatGPT, chystá možnost, jak tyto modely nechat běžet na dedikovaných kapacitách. Projekt se jmenuje Foundry. Zákazníkům má poskytnout možnost získat kontrolu nad konfigurací modelů a podobně.",
		"Čína se také snaží udělat něco jako ChatGPT. Projekt MOSS, který už se začal testovat, ale nevydržel nápor a zhroutil se. Podle prvních zpráv je také kvalitou docela dost pozadu. Čínští cenzoři také firmám zakazují nasazovat ChatGPT, aby tento nástroj náhodou nezačal vytrubovat něco nevhodného. V Číně se dělá na řadě AI aktivit. V posledních letech se mluvilo o tom, že Čína bude díky volnému přístupu k datům v AI napřed, opět se ale spíše potvrzuje to, že v dlouhodobých měřítcích je lepší model otevřenosti a svobodného bádání a podnikání. Tématu se také věnují New York Times v textu s názvem Proč Čína nevynalezla ChatGPT.",
		"Postavení Evropy v AI ale není dechberoucí. Statistiky ukazují, že nejlepší odborníci v 29 procentech případů pochází z Číny, v 20 procentech z USA a v 18 procentech z Evropy, jenže 59 procent z nich pracuje v USA, 11 procent v Číně a pouze 10 procent na starém kontinentu. Evropská unie místo potřebných změn raději chystá v něčem až strašidelně vyhlížející regulaci AI.",
		"Applu se neustále komplikuje vývoj brýlí pro mixovanou realitu. Bloomberg informuje, že představení bylo odloženo z ledna na duben a nakonec až na červen na WWDC – ale ani to nemusí být stoprocentní. Apple má problémy jak s hardwarovou, tak softwarovou částí. Headset má mít systém xrOS, 4K displeje nebo čipy M2.",
		"Čínský projekt Belt and Road, který u nás pod názvem Jeden pás, jedna stezka propagoval Miloš Zeman, je jeden fail za druhým. South China Morning Post rozebírá další z padlých projektů, a sice první evropské smart město, které mělo vzniknout v Bulharsku ve spolupráci s čínskými investory a ZTE.",
		"Ericsson doma ve Švédsku propustí 1400 lidí. Jde asi o deset procent pracovní síly. Firmě se podařilo dokončit jednání s tamními odbory. Podnik osekává náklady, propouštění má proběhnout i v dalších zemích. Ericssonu ve čtvrtém kvartálu spadl zisk o 34 procent, protože operátoři vyčkávají s dalšími investicemi do 5G sítí. Čekají na vývoj ekonomiky. Trh má nějakou dobu stagnovat. V Česku má Ericsson velký projekt díky CETINu, který v RAN části 5G sítě nahrazuje Huawei.",
		"Výrobu čipů pomocí 3nm procesu u TSMC údajně prozatím zcela obsadil Apple, píší DigiTimes. Její parametry jsou lepší, než se čekalo. Například se daří vyrábět více než tisíc waferů za den a lze plnohodnotně rozjet masovou výrobu. Přidat se mají také Qualcomm a stále více do high-endu mířící MediaTek (ten nyní představil 4nm modely Dimensity 7200). Apple má na 3 nm vyrábět čipy A17.",
		"Cnews.cz se věnuje neveselé situaci v Intelu kolem dalších generací procesorů. Je možné, že 4nm proces Intelu bude opakováním 10nm katastrofy a procesory Meteor Lake pro desktopy mají být zrušeny. Intel také odkládá 3nm výrobu u TSMC. Problémy této legendární firmy jsou skutečně hluboké a je jich čím dál více. Bloomberg napsal, že firma snížila dividendy o 66 procent.",
		"Problémy čínských producentů VR a AR. ByteDance (vlastník TikToku), který vlastní výrobce headsetů Pico, v této sekci ruší stovky míst. Tencent zase ruší plány na vývoj vlastních brýlí a rozpouští tým.",
		"Lenovu se začíná vyplácet trpělivost, kterou má se servery a datovými centry, rozebírá The Next Platform. Lenovo v minulosti koupilo sekci x86 serverů od IBM. O historii a vývoji podniku jsme psali v naší reportáži z Číny: Vykoupené americké technologie a světová dominance aneb Příběh čínského kolosu Lenovo",
		"Bývalý šéf Deloitte Punit Renjen se stal předsedou dozorčí rady SAPu. Nahradí zakladatele firmy Hasso Plattnera.",
		"Kolik běžných zaměstnanců je potřeba na jeden plat výkonného ředitele? Šéf Hewlett Packard Enterprise Antonio Neri měl loni výplatu 17,36 milionu dolarů, což je průměrná mzda 271 zaměstnanců této firmy.",
		"Corsair začal dodávat na trh DDR5 moduly s kapacitami 24 a 48 GB. Na desktopu se lze dostat až na 192 GB RAM. Je to možné díky 24Gb čipům DRAM. Časování je 38–38–38–84 (DDR5–5200) nebo 40–40–40–77 (DDR5–5600).",
		"Open RAN je v pohodě, ale zase ne tolik, aby se dala udělat velká instalace. Zhruba to jsou závěry Deutsche Telekomu (u nás vlastní T-Mobile), který se Open RAN hodně zabývá (včetně českého labu). Téma popisuje Light Reading.",
		"Nedávno se v Bruselu konala open source konference FOSDEM. Jozef Mlích z brněnské firmy GreyCortex své poznatky shrnul na blogu.",
		"Google Cloud přidává další nástroj pro blockchain. Firma navázala partnerství s Tezos Foundation, což je open source proof-of-stake blockchain. Microsoft zase uvolnil první preview verzi .NET 8."
	],
	"Tags": ["AI", "Apple", "Čína", "Enterprise", "Ericsson", "Google", "Intel", "Lenovo", "Microsoft", "OpenAI", "SAP", "SpaceX", "Starlink", "Škoda auto"]
}