{
	"IsSuccess": true,
	"IsPaywalled": false,
	"Title": "V sobotu až 11 °C, hrozí ledovka. Čekají nás vichřice i sníh, sledujte radar Blesku",
	"Author": "Dagmar Honsová, ČTK",
	"Paragraphs": [
		"Klidné inverzí počasí vystřídá na konci týdne „rokenrolové“ počasí – přes Česko budou přecházet jednotlivé frontální systémy – bude hodně oblačnosti, srážek, vyloučené nejsou ani zimní bouřky a už v pátek začne zesilovat vítr. V pátek bude déšť vymývat prachové částice ze Sahary, které se v nepatrném množství dostaly i do střední Evropy. V pátek odpoledne bude v Čechách foukat čerstvý jihozápadní až západní vítr o rychlosti 20 až 40 km/h, v nárazech kolem 55 km/h, na horách 70 až 90 km/h. Během soboty ještě zesílí na rychlost 20 až 45 km/h, nárazy kolem 70 km/h, na horách až kolem 100 km/h. Slábnout bude v sobotu večer.",
		"V pátek bude zataženo, postupně na většině území s deštěm, ten může být zpočátku dne zejména v severní polovině území a také na Moravě i mrznoucí. Na horách budou zpočátku dne i srážky sněhové, poté spíše smíšené nebo dešťové. Odpolední teploty ale opět vysoko – mezi 7 až 11 °C, pocitovou teplotu ale bude snižovat vítr.",
		"Ten v jihozápadní polovině Česka dnes odpoledne zesílí, místy mohou nárazy dosahovat až 90 kilometrů v hodině, informoval Český hydrometeorologický ústav (ČHMÚ).",
		"Zejména v příhraničních oblastech v pásu od Libereckého po Moravskoslezský kraj hrozí v pátek ráno při mrznoucích srážkách slabá ledovka, tedy souvislá průhledná ledová vrstva s hladkým povrchem.",
		"Sledujte radar Blesku",
		"Ráno bylo divoké hlavně v Krkonoších. Sněžku dnes zasáhl vítr o síle orkánu, nad ránem dosáhl v nárazu rychlosti přes 123 km/h, vyplývá z dat měřicí stanice poštovny Anežka na vrcholu Sněžky.",
		"V Krkonoších nadále platí druhý stupeň lavinového nebezpečí z pětidílné mezinárodní stupnice, podmínky pro túry jsou převážně bezpečné. Na hřebenech Krkonoš leží 80 až 140 centimetrů sněhu, více ho je uloženo na závětrných svazích severovýchodních až jihozápadních směrů v odtrhových zónách a ve žlabech.",
		"„V současné době se teploty na hřebenech pohybují okolo nuly a srážky jsou sněhové, s klesající nadmořskou výškou dešťové. Sněhová pokrývka je vlhká až mokrá. Během dne se budou teploty pohybovat nad nulou i na hřebenech a srážky budou dešťové. Mohou se vyskytnout laviny z mokrého sněhu,“ uvedl na webu Robert Dlouhý z krkonošské horské služby.",
		"Zejména na severních a stinných svazích se mohou podle něj vyskytnout laviny z nestabilních vrstev „starého sněhu“ nebo v kombinaci „starého sněhu“ a mokrého sněhu. „Testy stability vykazují střední stabilitu. Uvolnění laviny je možné hlavně při velkém dodatečném zatížení, a to zejména na strmých svazích, většinou uvedených v lavinové předpovědi. Možnost samovolného uvolnění velmi velkých lavin se nepředpokládá. Tendence lavinového nebezpečí je setrvávající,“ uvedl Dlouhý.",
		"V sobotu budeme atakovat teplotní rekordy, neděle přinese sněhové vločky",
		"Největrnějším a nejteplejším dnem týdne bude sobota – už nejnižší ranní teploty budou vysoko – mezi 9 až 4 °C. Denní teploty vystoupí na 8 až 12 °C, na jižní Moravě až kolem 14 °C a přepisovat zřejmě budeme tabulky teplotních rekordů. Např. v Brně je pro 18. února teplotní rekord na 11,4 °C z roku 2020, z pražského Klementina z roku 1950 na 12 °C. Jinak bude zataženo s deštěm. Ochlazení přinese až neděle – ranní teploty budou klesat na 6 až 2 °C. Denní teploty 4 až 8 °C, během odpoledne se bude od severu ochlazovat. V neděli bude zataženo s deštěm nebo přeháňkami, od vyšších poloh na severu území očekáváme i srážky sněhové. Odpoledne bude oblačnosti i srážek ubývat.",
		"Příští týden vrátí sluneční paprsky",
		"Hned počátek příštího týdne přinese ubývání oblačnosti a ustávání srážek. Rána budou studená, ale nejvyšší odpolední teploty půjdou nahoru V pondělí bude polojasno až oblačno. Ranní teploty -1 až -5 °C. Denní teploty 3 až 7 °C. V úterý bude polojasno, po ránu ojediněle mrznoucí mlhy nebo nízká oblačnost. Ranní teploty -1 až -5 °C. Denní teploty 4 až 8 °C. Ve středu bude polojasno, po ránu ojediněle mrznoucí mlhy nebo nízká oblačnost. Ranní teploty 1 až -3 °C. Denní teploty 6 až 10 °C.",
	],
	"Tags": [ "déšť", "vítr", "sněžení", "teplotní rekordy", "zataženo", "ochlazení", "počasí na víkend", "frontální systémy", "prach ze Sahary" ]
}