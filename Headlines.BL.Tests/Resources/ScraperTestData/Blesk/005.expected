{
	"IsSuccess": true,
	"IsPaywalled": false,
	"Title": "David (15) s Downovým syndromem filmuje s Aňou! Pěstounka popsala náročný casting",
	"Author": "Tomáš Koníček",
	"Paragraphs": [
		"Správná výchova může vést ke skvělým výsledkům. I když jde o pěstounskou péči dětí s Downovým syndromem. Ivana Součková (57) si vzala před 15 lety do péče Davida (15) a rok poté Michaelu (16). Jsou úspěšní sportovci a David i herec!",
		"Když Blesk navštívil rodinu Součkových v pražských Střešovicích, David se zrovna vracel ze zkoušky. Z filmové zkoušky!",
		"„Začíná točit připravovaný celovečerní film Karavan, kde hrají společně s Aňou Geislerovou (46) v hlavních rolích,“ vysvětlila jeho maminka Ivana, nutno podotknout, že ve vší skromnosti. Davida se ujala, když mu byly tři měsíce. Navíc v době, kdy měla společně s manželem tři vlastní biologické děti (4, 6 a 8). „Měla jsem tehdy pocit, že mám ještě kapacitu k tomu, abych někomu pomohla,“ řekla Ivana.",
		"Vrátili se zpět",
		"A na rozdíl od většiny pěstounů se rozhodla, že dá domov dítěti s postižením. Tak se byli poprvé podívat na Davídka. „Ten se narodil předčasně a měl za sebou i operaci. Byl to takový tvoreček bezbranný,“ vzpomíná Ivana. Při návštěvě viděli i o rok starší Míšu. „Po nějaké době mi doma v hlavě blikla kontrolka, že tam tu Míšu nenecháme. Vždyť čím jsou děti starší, tak mají menší šanci se dostat do rodiny,“ vysvětluje Ivana.",
		"O rok později se tak jejich rodina znovu rozrostla. Míša byla starší a změnu snášela hůře. „Když jsme ji přivezli domů, byla absolutně vyděšená,“ popsala Ivana. Holčička křičela a do krve si kousala prst. „I naše děti z toho byly přešlé. Až po měsíci se uklidnila a začala se i usmívat,“ vzpomíná Ivana.",
		"O čem je film?",
		"Na casting Davida přihlásila akční sestra Anežka (22). Natočila s ním video a filmaři si ho pozvali. „Téměř rok trvající casting nakonec vyhrál, že prý je z jejich pohledu nejlepší,“ řekla maminka. Celovečerní snímek Karavan režisérky Zuzany Kirchnerové pojednává o cestě matky a handicapovaného syna napříč Itálií za ztracenou svobodou a štěstím a je inspirován osobní zkušeností autorky. Hlavní roli ztvární Aňa Geislerová a pro roli jejího syna byl vybrán právě David. „Je to pro něj výzva. Ale je to komediant. Ze štábu nám říkali, že má herecký talent,“ říká Ivana.",
		"Žili skromně",
		"K rozhodnutí pomohla předchozí práce. „Pracovala jsem v ústavu pro ženy s mentálním postižením. K lidem s Downovým syndromem jsem měla blízko,“ říká pěstounka. Dalším faktorem bylo i to, že neměla pocit, že by kvůli dalším dětem v rodině finančně strádali. „Manžel nevydělával nějaké velké peníze, ale byli jsme zvyklí žít skromně. Nepotřebovali jsme drahé oblečení nebo jezdit k moři. Takže jsme tohle neřešili,“ řekla Ivana.",
		"Z výzkumu k péči",
		"Paní Ivana vystudovala přírodovědeckou fakultu. „Ale po roce praxe ve výzkumném ústavu jsem pochopila, že jsem se minula povoláním. Zjistila jsem, že jsem člověk, který potřebuje o někoho pečovat. Naplňuje mě to více. Proto asi ta pěstounská péče,“ myslí si. Obě její děti jsou ve třetím stupni příspěvku na péči, a tak nemůže chodit do práce. „Možná díky skromnosti si ale vystačíme,“ řekla.",
		"Mají mnoho medailí",
		"Míša i David jsou také sportovci. Dokonce byli na mistrovství světa sportovců s Downovým syndromem, které se konalo v Nymburce. „Byli i na dalších soutěžích, takže už mají i několik medailí. Jejich doménou je atletika. Dlouhá léta s nimi byla práce a tohle je odměna,“ usmívá se paní Ivana.",
		"Pomůžete vybudovat chráněné bydlení?",
		"Ivana bydlí s Davidem a Míšou v pronajatém bytě 3+kk. Nejstarší dcera (22) studuje vysokou školu a jezdí domů občas, syn (20) a dcera (18) tu bydlí také. „Už narážíme na limity bytu. Ráda bych vytvořila něco jako chráněné bydlení, jejich skutečný domov,“ říká Ivana.",
		"Tu možnost by měla ve svém původním bydlišti, kde jsou k dispozici dva domy, které vlastní napůl s bratrem. Jeden se ale musí opravit, na což chybí rodině peníze. Organizace Rozum a Cit pro ně zřídila sbírku, v které chce vybrat 250 tisíc korun. Zbývá posledních 8 dní a 172 tisíc korun. Pomoci můžete i vy! ! Načtěte QR kód.",
		"Adresa: Čestmírova 363/1, 140 00 Praha 4",
		"Web: www.pestouni-rac.cz",
		"E-mail: rozumacit@pestouni-rac.cz",
		"Telefon: 730 157 063"
	],
	"Tags": []
}