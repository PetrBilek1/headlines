{
	"IsSuccess": true,
	"IsPaywalled": true,
	"Title": "Zuzana Vejvodová (42): Střídavou péči jsem nechtěla!",
	"Author": "Kateřina Pokorná",
	"Paragraphs": [
		"Okatá herečka, která se před lety zapsala do paměti diváků rolí tatérky Libušky v seriálu Ulice, momentálně září v „novácké“ novince – seriálu Jedna rodina. Co prozradila o svém soukromí?",
		"Naše povídání, které probíhalo v herecké šatně Divadla na Vinohradech těsně před představením Obchodník s deštěm, se nakonec točilo hlavně kolem vztahů s blízkými, výchovy syna, ale i kolem volných dnů, kdy se nic nemusí a které považuje Zuzana za mimořádně osvěžující. Jsem za to vděčná, protože herečka je známá tím, že si soukromí hodně střeží.",
		"Co dalšího o sobě prozradila herečka Zuzana Vejvodová? Podívejte se na video:",
		"Proč vám tolik záleží na tom, aby se nic moc osobního nedostalo ven?",
		"Žiji v souladu s tím, jak to cítím, soukromí je zkrátka jen a jen moje věc. To, že jsem díky profesi víc na očích, přece automaticky neznamená, že budu osobní věci rozhazovat do prostoru. Nemám potřebu svůj osobní život sdílet, tak mi to vyhovuje. Je to asi otázka nějakého vnitřního nastavení, se kterým se už narodíme.",
		"Ven se tak vlastně až časem dostalo, že už netvoříte pár s hercem Pavlem Nečasem, otcem vašeho syna. Nekonala se žádná veřejná dramata, žádné špinavosti nelétaly kolem. Jak se dá rozchod takhle elegantně ustát?",
		"Je to dar, když se to podaří. V naší rodinné bublině to funguje bez potíží, což je moc fajn. Brala jsem to jako svůj životní úkol – ve vztahu k mému synovi i sobě samotné. Pro mě jsou dobré vztahy hodně důležité. V rodině pak absolutně. Pocit, že vztahy dobře fungují, mi dává jistotu, že svět je v pořádku. Když tohle není, necítím se dobře. Rozhodně ale na sebe nevěším vavříny, že za klidným porozchodovým fungováním stojím jen já. Vždycky musí chtít všichni zúčastnění.",
	],
	"_Tags-not-used-cause-bad-web-schema": ["rozhovor", "zuzana vejvodová", "herečka", "soukromí", "jedna rodina", "seriál ulice", "osobnost"]
}